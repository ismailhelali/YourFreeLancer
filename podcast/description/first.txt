جيت للدنيا وحيد 
ولقيت فيها أهل و صحاب 

وبديت نتعلم الصح من العيب 
وعرفت باللي بين ناس ميزان و كتاب 

وقلت فهاد الارض اللي طلب ما يخيب 
و عشقت معاها اللعب و رجيت الخير فالحباب  

وشفت  الناس هذا يبني و هذا طبيب 
ولقيت كلشي بالدرهم يصطاب 

و بغيت ندوق من حلاوة أرض ربي 
و كان فبابها قلة الشي مخرجة النياب 

قلة الشي الدميمة خلات بنادم يمشي 
طرقان تنسيه يوم لحساب 

تشوف هذا وذاك ، واحد معشي 
و لاخر بحالو ، بايت يرجى دقة فالباب 

تشوف الصديق هاز علام الغدر المغشي
بتوب العفة و نهار يغفلك يقطع لرقاب

تشوف الولد لباه يدس و يخشي 
فسموم الحيلة و يتسنا لموت تلقاه 

واش اللي بغا خير ربي 
يقهر و يرمي اللي رباه 

كيف تكون عيشت اللي  قلبو صافي 
و شي نكر خيرو شي دفنو نساه 

و قلت واقيلا هادي حكمة مول الشي 
هو بغانا نخدمو و نبنيو و قلبنا يبقى معاه 

* 

الخير و الشر صروف و كل واحد فكفة 
و الميزان مايعرف خوف  و أنت عليك بالعفة  

لا تكون عبد الضروف
أنت اللي تسير السفينة و تدور الدفة 

الخير و الشر جوج طرقان و السبيل مكشوف
سلك طريقك ، لا حد ناوي لغدر او يتخفى 

بيدك تصنع المعروف 
و بيهم تكون دميم و فخوك تتشفى 

بيدك تكون لطيف 
و بيهم تكون قاصي لا شفقة لا رأفة 

أنت القاضي فيامك و أنت اللي تحكم فكلامك 
والسم إلى شربتيه
ترياقو  أنت وحدك تعرفليه الوصفة